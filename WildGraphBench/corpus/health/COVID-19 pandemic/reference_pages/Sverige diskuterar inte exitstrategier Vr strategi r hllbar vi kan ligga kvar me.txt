# Sverige diskuterar inte exitstrategier: "Vår strategi är hållbar, vi kan ligga kvar med den en väldigt lång tid

I Danmark och Norge är daghem och skolorna det första som öppnar när restriktionerna lättar. I Sverige, där grundskolan varit öppen hela tiden, talar man inte alls om exitstrategier. Sverige räknar med att leva med samma restriktioner länge till.

**"Sveriges strategi är hållbar, vi kan ligga kvar med vår strategi än väldigt lång tid"**

![Image 1: Middle-aged man with silver hair and glasses stands next to another man](https://images.cdn.yle.fi/image/upload/ar_1.7777777777777777,c_fill,g_faces,h_75,w_135/dpr_1.0/q_auto:eco/f_auto/fl_lossy/13-12-1024-1-1045815-main)

– Det är en myt att livet fortsätter som vanligt i Sverige, säger utrikesminister Ann Linde.

Platsen är Utrikesdepartementets internationella presscenter förra veckan, och publiken är journalister från olika länder, men baserade i Stockholm.

Utrikesminister Linde och socialminister Lena Hallengren svarar tillsammans med Folkhälsans generaldirektör Johan Carlson på frågor och försöker förklara.

Många i Sverige har stannat hemma, många affärsverksamheter hotar att kollapsa, mycket av det svenska samhället har stängt ner och inget är som förr.

![Image 2: Vy från buss i Stockholm med bara en passagerare och med avspärrning så passagerare inte har kontakt med chauffören.](https://images.cdn.yle.fi/image/upload/c_crop,h_2522,w_4484,x_0,y_469/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1587548212/39-6668395ea00e5b57a85)

Rusningen i kollektivtrafiken har uteblivit de senaste veckorna i Stockholm.Bild: AFP / Lehtikuva

Hallengren fyller på om åtgärderna som vidtagits, och informationskampanjerna.

– Det finns en uppfattning om att Sveriges strategi är radikal, men jag håller inte med. De två största skillnaderna är skolorna och att vi inte har krav på att medborgarna ska stanna i sina hem.

I frågan om utegångsförbud skiljer sig Sverige inte från resten av Norden. Varken Finland, Danmark eller Norge har haft total lockdown som så många andra europeiska länder. Och skolorna är det första som prioriteras hos många länder som nu lyfter på restriktioner, som Norge och Danmark.

En långsiktig strategi baserad på frivillighet
----------------------------------------------

Carlson tar det från grunden och förklarar att den svenska strategin står på två ben, det vill säga att sakta ner smittspridningen via social distansering, och att skydda de äldre.

Men en viktig aspekt är också att Sverige från början valt att gå in för restriktioner som Carlson beskriver som "hållbara". När andra länder söker exitstrategier och sätt att öppna upp utan att drabbas av en ny virusvåg är Folkhälsomyndighetens tanke i stället att fortsätta med samma restriktioner länge.

> Vi kan ligga kvar med vår strategi en väldigt lång tid, eftersom vi inte har några obligatoriska stängningar

Rekommendationer går lättare än lagar att ändra på enligt vad läget kräver just då, både när det gäller skärpningar och lättnader.

– Vi kan ligga kvar med vår strategi en väldigt lång tid, eftersom vi inte har några obligatoriska stängningar, annat än av universitetet och gymnasier. Det är mycket som kan anpassas till situationen vi får. Därför ser jag den här strategin som hållbar, säger Carlson till Svenska Yle.

![Image 3: Johan Carlson, generaldirektör på Folkhälsomyndigheten.](https://images.cdn.yle.fi/image/upload/c_crop,h_2445,w_4346,x_0,y_455/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1587386747/39-6661545e9d9884ef0f4)

Johan Carlson är generaldirektör på Folkhälsomyndigheten.Bild: AFP / Lehtikuva

_Många länder lyfter nu på restriktioner. Ser du det alls som sannolikt att det också händer i Sverige inom den närmaste tiden, och vad är det i så fall man vill börja med att lyfta?_

– Vi behöver nog ganska marginellt lyfta på restriktioner som jag ser det. Det som vi tittar på är framför allt skolsektorn, som i Finland och Danmark. Men eftersom vi inte har stängt de lägre klasserna så rör det i första hand gymnasier och universitet. Det är inte nära förestående, men vi tittar förstås på det, för ju kortare tid man behöver hålla skolor stängda desto bättre

_Sverige valde att inte stänga skolorna i lika stor utsträckning som många andra länder gjort. Varför?_

– Vi har inte sett att det finns vetenskaplig evidens för att just skolorna skulle vara något som driver den här epidemin, och jag tror inte andra länder har kunnat peka på det heller. Det har varit mer en reflexåtgärd från politiskt håll än en åtgärd som den vetenskapliga världen har föreslagit.

> Vi har inte sett att det finns vetenskaplig evidens för att just skolorna skulle vara något som driver den här epidemin

– Det finns också en stor negativ sida med att stänga skolorna, vart ska barnen ta vägen, vilken oro finns det, många barn lever i otrygga hem och osäkra förhållanden, vad kommer hända med dem? Vi försöker ta ett helhetsgrepp och då kom vi fram till att nej, vi håller skolorna öppna.

Skolstängning "inte en effektiv åtgärd"
---------------------------------------

Daghem och skolor är det första som öppnar i flera länder som lättar på restriktioner, bland annat Danmark och Norge.

Däremot har Danmark meddelat att förbud på riktigt stora folksamlingar gäller ännu länge, folksamlingar på över 500 personer är förbjudna [åtminstone fram till september](https://www.dr.dk/nyheder/indland/regeringen-saetter-tal-paa-forbudte-forsamlinger-alt-med-mere-end-500-personer-skal).

![Image 4: Pojke springer efter mås vid fontänen i Kungsträdgården som annars är tom på folk. ](https://images.cdn.yle.fi/image/upload/c_crop,h_2298,w_4086,x_0,y_428/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1587548108/39-6668375ea00e5acc508)

Kungsträdgården brukar vara full med folk i vårsolen, men så har det inte varit den här våren.Bild: AFP / Lehtikuva

Frågan om skolorna ska öppna för ens de sista veckorna av terminen diskuteras också i Finland nu. Bland annat infektionsläkare Asko Järvinen på HUS har poängterat att skolstängning är det [som haft minst effekt på virusspridningen](https://www.hbl.fi/artikel/infektionsoverlakare-till-yle-risk-for-en-andra-vag-att-stanga-skolor-har-haft-minst-effekt/).

Vårsolen lockar ut stockholmarna
--------------------------------

Folkhälsomyndigheten i Sverige har hittills sagt att åtgärderna i Sverige har haft effekt: folk jobbar hemifrån, många är sjukskrivna på grund av symptom, kollektivtrafiken är tom på folk och väldigt många restauranger är det också.

De senaste dagarna finns det ändå tecken på att särskilt stockholmarna börjar ha svårt med att hålla sig till restriktionerna. [Telefondata från Telia till SvD](https://www.svd.se/data-visar-tecken-pa-fler-stockholmare-i-rorelse) visar att tusentals fler rör sig i Stockholm centrum än för några veckor sedan.

Flera helger har det rapporterats om oroväckande trängsel ute i nattlivet, trots nya restriktioner och [riktade inspektioner mot krogarna](https://start.stockholm/aktuellt/inspektioner-av-restauranger-och-kafeer-i-pask/) den senaste tiden.

![Image 5: Stadsbild från Stockholm med folk som promenerar på gatan och sitter på uteservering.](https://images.cdn.yle.fi/image/upload/c_crop,h_2645,w_4702,x_0,y_470/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1587548163/39-6668385ea00e5b40bd2)

Uteserveringstillståndet har tidigarelagts i Stockholm, och restaurangerna har restriktioner att följa om avstånd mellan kunder. Folkhälsomyndigheten oroar sig särskilt för trängseln i nattlivet.Bild: AFP / Lehtikuva

Vårsolen gör det knappast lättare för stockholmarna att stanna hemma. Folkhälsomyndighetens information om att en stor del av stockholmarna troligen redan haft smittan, samt [olika spekulationer om att staden börjar uppnå flockimmunitet](https://www.svd.se/professor-stockholm-kan-na-flockimmunitet-i-maj) gör säkert också sitt.

Men på de dagliga pressträffarna är Folkhälsomynigheten tydlig i sina svar på frågor om Sverige kan börja lyfta på restriktioner:

– Vi är inte där ännu, faran är inte över, har biträdande statsepidemiolog Anders Wallensten sagt [gång på gång](https://www.svt.se/nyheter/inrikes/folkhalsomyndighetens-besked-faran-ar-inte-over) den här veckan.

> Det är inte läge att slappna av. Tro inte för ett ögonblick att vi har tagit oss igenom den här krisen ännu

Även på onsdagens pressträffar underströks vikten av att alla fortsätter följa rekommendationerna, först av Folkhälsomyndigheten och sedan av statsminister Stefan Löfven:

– Det är inte läge att slappna av. Tro inte för ett ögonblick att vi har tagit oss igenom den här krisen ännu, var statsministerns budskap till folket.

– Vi ska inte tänka veckor, utan månader.

**Blås av coronalandskampen - om ett år vet vi vem som gjorde rätt**

![Image 6: Two people posing in front of a blue and white backdrop](https://images.cdn.yle.fi/image/upload/ar_1.7777777777777777,c_fill,g_faces,h_75,w_135/dpr_1.0/q_auto:eco/f_auto/fl_lossy/13-12-1024-4-1043909-main)

_Artikeln uppdaterad 17.45 med citat av statsminister Stefan Löfven._
